---
id: cum-imi-dau-seama-daca-sunt-trans
publish: 13-08-2025
title: Cum îmi dau seama dacă sunt trans?
author: '[evie](https://linktr.ee/evie__ro)'
tags: [tranziție]
---

Acest ghid este pentru oricine își pune întrebări despre genul propriu. Fie că ești la
începutul explorării identității tale, fie că ai deja un parcurs în spate, fie că pur și
simplu vrei să înțelegi mai bine experiența persoanelor trans. Nu este un manual medical
sau o rețetă universală, ci o colecție de informații, exemple și resurse menite să
sprijine reflecția personală. Fiecare călătorie este unică, iar scopul acestui text este
să ofere context, limbaj și încurajare pentru a naviga mai ușor procesul de descoperire a
genului.

A fi trans înseamnă să nu te simți în concordanță cu normele sociale asociate genului
asignat la naștere. Este o experiență exclusiv interioară, trăită de persoana respectivă.

> Nu există teste sau metode științifice pentru a determina genul sau dacă cineva este
> sau nu trans. Nimeni din exterior (părinți, medici, psihiatri, etc.) nu ne poate determina
> genul.

Conceptul de gen este unul foarte complex și determinat foarte mult de societatea în care
trăim. A fi femeie, bărbat sau persoană nonbinară este diferit în România față de Spania,
Finlanda sau Singapore. Același lucru se poate spune în funcție de mulți alți factori
intersecționali: gen, status socio-economic, etnie, religie, etc. Așteptările sociale și
culturale sunt diferite și la nivel personal, de membrii familiei și chiar de noi, prin
felul în care ne poziționăm și gândim despre genul nostru.

În același timp, majoritatea persoanelor cisgender (sau cis, persoane care se identifică
cu genul asignat la naștere) nu ajung vreodată să caute pe un site numit *group meowing*
răspunsuri la întrebarea „oare sunt trans?”.

## Importanța modelelor și a vizibilității

O parte din persoanele trans își dau seama singure, câteodată chiar de la vârste fragede
că sunt trans. Altele își dau seama mai greu/târziu, și de multe ori cauza este lipsa
modelelor. Unele persoane simt că ceva nu este în regulă, au perioade depresive/în care
disociază/etc.

Modelele pozitive sunt esențiale în a ajuta persoanele trans să își dea seama că sunt
trans, să accepte asta, și să aibe curajul să facă schimbările de care au nevoie pentru
a își îmbunățăți viața.

Din păcate, majoritatea modelelor pe care le vedem prezentate în mass-media nu sunt
pozitive. Persoanele trans feminine apar în general fie ca victime sau ca sex workers,
persoanele trans masculine sau nonbinare nu apar aproape niciodată.

Din fericire, însă, reprezentarea persoanelor trans a crescut mulțumită social media.

O variantă bună de a înțelege mai bine experiența persoanelor trans este de a le urmări
pe social media (youtube, instagram, tiktok, twitch, bloguri personale, etc.).

Câteva postări relevante:

- [Blog Tina, Cum mi-am dat seama că sunt transgen](https://tinatranslucida.blog/2024/02/06/cum-mi-am-dat-seama-ca-sunt-transgen/)
- [Blog Tina, De ce mi-am dat seama atât de târziu că sunt trans?](https://tinatranslucida.blog/2024/02/22/de-ce-mi-am-dat-seama-atat-de-tarziu-ca-sunt-trans/)
- [Youtube Evie, Cum mi-am dat seama că sunt transgender](https://www.youtube.com/watch?v=XUFDcG5z1ew)
- [Youtube, Evie, Cum am început să-mi accept genul](https://www.youtube.com/watch?v=n-kWVD7QpyQ)

## Experimentare personală

În general, poate ajuta să aflăm mai multe despre experiența persoanelor trans, despre cum
și-au dat ele seama că sunt trans, și despre cum se raportează ele la genul lor. Dar poate
cel mai importantă este experimentarea.

Hainele, culorile, machiajul, stilul sau lungimea părului, etc., **nu au gen**. Deși,
într-adevăr societatea împarte aceste lucruri în două cutiuțe: femei și bărbați, oamenii
sunt mult mai diverși și interesanți de atât. În comunitățile queer și trans, se poate
observa o libertate mult mai mare în expresia de gen, iar acesta este rezultatul
experimentării personale.

În funcție de cât de comfortabil este pentru fiecare, se poate experimenta, spre exemplu
cu:

- folosirea altor pronume și/sau nume online, eventual pe conturi noi; o variantă relativ
  facilă este un cont nou de discord pe servere open/queer de discord, dar orice altă
  platformă de social media e ok,
- folosirea aplicațiilor de gender swap/filtrelor de makeup/etc., în aplicații cum ar fi
  faceapp, tiktok, etc.,
- pentru persoanele trans-femme: ojă de unghii[^1], machiaj[^2], etc.,
- se poate merge în magazine pentru a proba haine noi sau comanda online,
- participarea la evenimente queer.

Experimentarea poate produce anxietate deoarece societatea pune presiune pe noi să ne
cunoaștem genul, să nu experimentăm, să nu ne schimbăm prezentarea, etc. Cu toate că
experimentarea liberă poate fi un privilegiu, există totuși feluri în care se poate face
în relativă siguranță.

Spre exemplu, cu un device de gen telefon/laptop/etc., se poate experimenta varianta cu
nume/prenume online sau aplicațiile cu funcționalitate de gender swap sau filtre.

Dacă sunteți în siguranță acasă, puteți experimenta și majoritatea din restul
variantelor.

În magazine poate fi un pic mai stresant. O variantă la care multe persoane trans
apelează este să roage o prietenă cu care să meargă. Oricum ar fi, nu vă faceți griji,
angajaților din magazine nu prea le pasă de ce gen au clienții sau ce fel de haine
probează.

**Important** nu tuturor femeilor CIS le place să se machieze, sau să poarte haine
feminine, sau să aibe părul lung, etc. La fel, persoanele trans nu au nicio datorie să
se încadreze perfect într-un model ideal de feminitate, masculinitate sau androgenie.

## Euforie și disforie

Atunci când experimentăm cu genul nostru (sau câteodată fără niciun motiv anume), putem
simți așa-numită **euforie de gen**. Pentru majoritatea persoanelor trans, asta se
întâmplă atunci când genul persoanei este validat fie printr-o acțiune, un gând, niște
cuvinte spuse de cineva, o privire, etc.

Persoanele transfemme pot câteodată chiar să aibe parte de erecții ca rezultat al
euforiei de gen, care pot cauza disforie. Este o reacție perfect normală a corpului care
simte euforie — un sentiment nou și foarte puternic, și nu îl înțelege. Nu este vorba
de un kink, nu înseamnă nimic altceva.

Disforia de gen este sentimentul opus: este atunci când apare un sentiment puternic
negativ legat de genul nostru. Disforia poate apărea similar cu euforia ca rezultat al
unui gând, observații, vorbe, remarci, etc.

Din perspectiva întrebării puse în acest articol, apariția euforiei sau chiar a disforiei
de gen este utilă în a ne da un răspuns la întrebare.

Pentru a minimiza sau chiar scăpa de disforia de gen, în general ajută o combinație de:

- a ne accepta așa cum suntem și a înțelege că genul este un construct social,
- experimentarea cu genul cu scopul de a găsi lucrurile care ajută,
- tranziția socială/medicală/etc.

## Despre greșeli și regret

Una din principalele lucruri care ne opresc din a experimenta este frica de a greși sau
de a regreta mai târziu. Frica este evident îndreptățită, mai ales dacă este internă și
nu forțată de altcineva.

În același timp, există multe lucruri care pot fi încercate înainte de orice pas "mai
serios" în tranziție prin [experimentare personală](#experimentare-personală).

Această frică de regret este folosită foarte des împotriva noastră atât de către persoane
apropiate care sunt îngrijorate, cât și de conservatori.

Deși evident că se întâmplă, rata de regret/de-tranziționare pentru persoanele trans este
extrem de mică, mai mică decât pentru aproape orice altă decizie importantă din viața unei
persoane.

Studiile recente ne arată că rata de regret/detranziție este extrem de mică, spre exemplu

- 0.36% rată de detranziționare [^3],
- 3% rată de oprire a tranziției medicale[^4],
- 1% regret pentru operațiile de schimbare de sex[^5].

Evident, asta nu înseamnă că nu ar trebui să petrecem suficient timp în a explora genul
și a găsi soluțiile cele mai bune pentru noi. În același timp, nu ar trebui să ne
blocheze sau oprească pe termen prea lung această frică de regret, mai ales dacă
am reușit să experimentăm cu genul.

> Până la urmă, cunoașterea de sine se construiește pas cu pas, iar fiecare încercare este
> o piesă din puzzle-ul propriei identități.

[^1]: este ieftin și ușor de îndepărtat folosind acetonă; se găsesc inclusiv la
  supermarketuri

[^2]: se poate începe cu orice; fondul de ten poate fi scump și greu de ales, dar
  creion negru de ochi, mascara sau ruj se găsesc și relativ ieftine la DM; luați și
  apă micelară și șervețele demachiante

[^3]: https://transequality.org/us-trans-survey

[^4]: nu se specifică motivele, probabil o parte din cei 3% au avut probleme cu părinții, găsirea de job, etc.; https://jamanetwork.com/journals/jamapediatrics/article-abstract/2825195

[^5]: include regretul cauzat de operații nereușite sau cu complicații; https://pmc.ncbi.nlm.nih.gov/articles/PMC8099405/
