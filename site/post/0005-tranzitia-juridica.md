---
id: tranzitia-juridica
publish: 05-08-2025
title: Tranziția juridică în România
author: '[Elisa Ganea](https://www.instagram.com/elisaz.gn/)'
changelog:
  - 2025-11-06 adăugare capitol "situația juridică din România", multe alte mici reformulări și clarificări
  - 2025-08-19 introducere extinsă, adăugat post-proces, permis conducere, acte studii, problemele procedurii, note subsol
  - 2025-08-05 versiune inițială
tags: [tranziție, juridic]
---

*Ghid pentru justiție fără bariere*

## Cuprins

- [Prefață](#prefață)
- [Introducere](#introducere)
- [Situația juridică din România](#situația-juridică-din-românia)
- [Pre-proces - etapa preliminară](#pre-proces---etapa-preliminară)
  - [De ce am nevoie?](#de-ce-am-nevoie)
  - [Întrebări frecvente și mituri](#întrebări-frecvente-și-mituri)
- [Procesul](#procesul)
  - [Pregătirea dosarului](#pregătirea-dosarului)
  - [Întâmpinări](#întâmpinări)
    - [Răspuns la întâmpinare](#răspuns-la-întâmpinare)
    - [Posibile răspunsuri și demontarea lor](#posibile-răspunsuri-și-demontarea-lor)
  - [Judecată în lipsă](#judecată-în-lipsă)
  - [Termenul](#termenul)
  - [Decizia](#decizia)
- [Post proces](#post-proces)
  - [Copii legalizate](#copii-legalizate)
  - [Schimbarea certificatului de naștere](#schimbarea-certificatului-de-naștere)
  - [Schimbarea buletinului](#schimbarea-buletinului)
  - [Permisul de conducere](#permisul-de-conducere)
  - [Diplome de studii](#diplome-de-studii)
  - [Actualizarea datelor](#actualizarea-datelor)
- [Problemele procedurii - O analiză critică](#problemele-procedurii---o-analiză-critică)
- [Glosar](#glosar)
- [Documente model](#documente-model)

## Prefață

Scriu acest ghid deoarece mi-aș fi dorit ca și eu să am acces la informațiie când am început
procesul pentru schimbarea actelor (tranziția juridică). Îmi propun să fac experiența și
cunoștințele dobândite accesibile pentru toată lumea, public și gratuit. De ce? De ce să nu să se
ocupe avocații de asta? Avocații sunt inaccesibili, iar foarte puțini avocați din România se ocupă
de tranziție juridică.

Totodată, noi ca și persoane transgender trebuie să fim solidare între noi și, în măsura în care
putem, să construim resurse pentru comunitate ce ne fac viața mai bună. Eu nu aș fi fost aici fără
comunitate, fără cunoașterea pe care alții au transmis-o mai departe, cunoaștere pe care societatea
și experții cis nu ne-au dat-o. Informația înseamnă putere!

Cum am avut inițiativa să mă auto-reprezint? Trebuie să menționez că am avut ajutorul unui avocat cu
redactarea cererii de chemare în judecată, deoarece n-aș fi fost destul de sigură pe mine s-o fac
singură. Dar știam bazele despre cum funcționează sistemul de justiție din experiența mea activistă,
nu e prima dată când aș fi călcat într-un tribunal, iar auzind cum a fost procesul altora, m-am
gândit că aș putea să fac eu insămi asta. În multe cazuri, procesul este unul simplu, nefiind
justificate onorariile exorbitante cerute de unii avocați.

Am întâlnit reticență când vine vorba de auto-reprezentare, un contraargument fiind că astfel se pot
face greșeli și pierde procesul, tocmai de aceea este importantă informarea corectă, ce nu poate
decât să ajute. Pentru multe persoane trans, nu se poate pune problema alegerii voluntare între
apelarea la un avocat sau auto-reprezentare, întrucât avocații sunt greu accesibili. Totuși, acest
ghid este unul general și nu poate acoperi toate posibilitățile specifice unor cazuri individuale.
Neexistând legi clare, decizia depinde de bunăvoința judecătorului, existând posibilitatea mică, dar
nu nesemnificativă ca decizia să fie una negativă, chiar dacă dosarul este alcătuit corespunzător cu
dovezi solide, fiind necesară apelarea. Există riscul ca neapelând o decizie negativă, în consecință
devenind definitivă, procesul să nu poată fi reîncercat în viitor. Cele mai multe cazuri de succes
au fost în București și alte orașe mari. Procesul poate fi început oriunde în țară, judecându-se
unde este domiciliul, dar este mai experimental în afara orașelor mari.

**În cazul în care apare o situație ce nu este acoperită de ghid recomand apelarea la un expert.**
**[[/post/group-meowing|Contactați-ne]] sau apelați la asociații LGBTQ+ pentru recomandări.**

## Introducere

Acesta este un ghid practic al tranziției juridice în România adresat principal persoanelor trans ce
trebuie să se reprezinte în instanță pentru a-și schimba actele. Poate fi, de asemenea, o resursă
pentru profesioniștii ce doresc să reprezinte persoanele trans în instanță, sau pentru oricine vrea
să studieze acest proces.

Scopul este înțelegerea liberă și accesibilă a procesului birocratic, rigid și opac ce condiționează
dreptul fundamental la recunoașterea identității. În acest sens, voi prezenta decursul tipic al
procesului și posibile situații și bune practici. Scopul fiind unul practic, voi prezenta procesul
așa cum este el, lăsând loc pentru o scurtă analiză critică ulterior.

> Dreptul la modificarea actelor de stare civilă este un element-cheie al recunoaşterii juridice a
> identităţii de gen a unei persoane trans. Înscrierea modificărilor privind numele, CNP-ul şi sexul
> în actele de stare civilă este mai mult decât o formalitate – este mijlocul prin care persoanele
> trans se pot bucura pe deplin de efectele juridice ale identităţii lor de gen. Dacă persoanele
> trans își pot pune în acord actele de stare civilă cu identitatea lor de gen, atunci dreptul la
> viaţă privată le este respectat şi sunt apăraţi de discriminare, hărțuire, stigmatizare şi alte
> suferinţe. Pentru persoanele trans, prezentarea unor documente de identitate se transformă într-o
> experienţă cu totul diferită faţă de cea a persoanelor cisgender (sau cis) pentru care identitatea
> de gen coincide cu mențiunea privind sexul înscrisă în actele de stare civilă. Acestea din urmă nu
> sunt nevoite să dea explicaţii cu privire la propria identitate de gen, nu se lovesc de
> atitudinile transfobe şi nu riscă discriminare sau hărţuire atunci când își prezintă documentele
> de identificare.”[^1]

## Situația juridică din România

La momentul publicării, în România singura cale pentru a schimba actele complet, adică modificarea
numelui, sexului[^2] și CNP-ului, este juridică. România nu recunoaște decât cele 2 sexe binare
(masculin și feminin), deci nu este posibilă decât schimbarea de la unul la celălalt. Instanțele
judecătorești au, o viziune binară, medicalistă și stereotipică a genului, în contradicție cu
auto-determinarea, fiind adesea necesară dovedirea identității trans prin acte medicale și
încadrarea în stereotipuri de gen.

Mai există și posibilitatea schimbării numelui (fără sex și CNP) pe cale administrativă[^3]. De cele
mai multe ori nu se acceptă nume de „sex opus”, dar este posibilă alegerea unui nume neutru de gen.
Nu este necesară și nici recomandată schimbarea întâi pe cale administrativă pentru a schimba apoi
sexul și CNP-ul.

Pașii necesari tranziței legale se împart în 3 etape: cea preliminară - procesul de obținere a
documentelor necesare, procesul în sine și etapa post proces, în care persoana reclamantă pune în
aplicare hotărârea judecatorească.

## Pre-proces - etapa preliminară

### De ce am nevoie?

**Tranziția juridică** nu este reglementată prin lege, decât prin menționarea posibilității de a
"schimba sexul" în actele de stare civilă, în urma unei hotărâri judecătorești definitive[^4].
În consecință, nu există niște cerințe fixe, dar din procesele ce au avut loc până acum s-a deprins
o formă optimă de ce ar trebui să conțină dosarul pentru a maximiza șansa de succes, dar se poate
câștiga procesul și deviind de la această formă. În lipsa cerințelor fixe trebuie practic să
convingi judecătorul că ești trans, orice servește acest scop poate fi pus la dosar.

**Domiciliu**. Este o practică răspândită în comunitate de a-ți schimba domiciliul în București sau
alt oraș mare înainte de proces, mutând locul de judecată acolo, deoarece acolo instanțele sunt mai
familiare cu cazuri de tranziție. Deși nu este necesar, poate reduce timpul de așteptare și spori
șansele de succes. După terminarea procesului te poți întoarce la domiciliul vechi.

**Ce implică schimbarea domiciliului?** Trebuie să ai pe cineva care să te ia în spațiu și trebuie
să faci minim un drum în locul unde îți faci domiciliul pentru a depune cererea de emitere a
buletinului. Pentru ridicare se poate și împuternici o altă persoană prin notar.

**Martori**. Ai nevoie de minim 1, mai bine 2, pot fi aceeași și în declarația de notorietate și la
instanță. Martorii trebuie trecuți cu datele din buletin.

#### Ce conține forma optimă:

- **Raport psihiatric** (diagnostic de disforie de gen sau echivalent)
- **Raport endocrinologic** (atestă că urmezi tratament hormonal (HRT))
- Raport psihologic (poate fi necesar pentru obținererea raportului psihiatric, nu e esențial)
- Declarație de notorietate de la notar (cu 2-3 martori, atestă că te cunosc cu numele ales;
  alternativă la chemat martorii în instanță, ușurează și grăbește procesul)
- Dovezi susținere orice procedură legată de tranziție (pot fi facturi, chitanțe)
- Poze cu tine prezentându-te feminin/masculin (preferabil într-o ipostază socială/ în public)
- Adeverințe cu numele ales (pot fi de la locul de muncă/ voluntariat)
- Profiluri de social media cu numele ales (capturi de ecran)
- Facturi cu numele ales

În rapoarte **este recomandat să fie evitată menționarea altor condiții psihologice/medicale**, în
special ADHD sau autism, întrucât acestea pot fi folosite împotriva ta în instanță. Poți solicita
explicit acest lucru.

Dacă nu ai actele din actele cheie (primele 2) e recomandat să încerci să le obții, dar dacă nu se
poate atunci poți încerca și fără ele, dar asigurându-te că ai cât mai multe din restul.

## Întrebări frecvente și mituri

- **De câți bani am nevoie?** Timbrul de judecată este 20 de lei și declarația de notorietate este
  în jur de 100. După proces, va mai costa  în jur de 30 de lei eliberarea copiilor legalizate ale
  hotărârii, acestea sunt singurele cheltuieli specifice procesului. Rapoartele psihiatrice și
  endocrinologice se pot obține și gratis prin CNAS.
- **Cât durează?** Procesul în sine poate dura de la 3 luni până la peste un an, birocrația de după
  de la câteva săptămâni la câteva luni.
- **Nu se pot schimba actele fără operații făcute;** Fals, din 2021 decizia CEDO în cazul
  *X și Y împotriva României*[^5] stabilește că această condiționare a schimbării actelor de
  operații încalcă drepturile omului, iar de atunci se aprobă și fără.
- **Trebuie să fi început tranziția de mai mult timp pentru o începe procesul;** Fals, odată ce ai
  minimul de acte necesare poți începe procesul. Poți și să adaugi acte la dosar mai târziu dacă le
  obții. Este irelevant de cât timp ai început tranziția.
- **Nu sunt „de ajuns de trans” pentru a începe**; Dacă ai ce este necesar la dosar ar trebui să
  câștigi procesul fie că „you pass” sau nu. Totodată, poate dura mai multe luni până să ajungi la
  tribunal și poți cere judecată în lipsă, nefiind nevoie să te duci fizic acolo.
- **Martorii nu pot fi din familie**; Poți propune martori parte din familie, dar e recomandat să ai
  și alții din afara familie, judecătorul va decide pe care îi audiază.

## Procesul

### Pregătirea dosarului

Odată ce ai documentele necesare poți începe pregătirea dosarului. Redactează cererea de chemare în
judecată **conform [modelului general](#model-chemare-în-judecată)**, redactat în baza cererilor din
cazuri ce au avut succes. Modelul este codat cu culori, cu roșu sunt datele esențiale ce trebuie
trecute, cu verde sunt elementele opționale, iar cu albastru sunt explicații. La sfârșit verifică
dacă ai completat tot și șterge restul textului colorat. Bineînțeles, modelul trebuie adaptat la
situația ta individuală.

Printează cererea, planșa fotografică și fă copiii la documentele doveditoare în *N \+ 1* exemplare,
*N* reprezentând numărul de pârâți. De exemplu dacă sunt 2, ca de obicei, se va printa în 3
exemplare. Semnează cererile și semnează documentele conform cu originalul, adică scrie
*conform cu originalul* pe fiecare pagină și semnează lângă. **NU depune documente originale** la
dosar.

**Planșa fotografică**. Se poate realiza simplu în Word sau alternativă, pune titlu
*Planșă fotografică* și inserează pozele cu tine și screenshoturile de pe social media.

**Taxa de timbru.** Înainte de depunerea dosarului trebuie plătită taxă de timbru de **20 de lei**
la localitatea de domiciliu. Poate fi plătită online pe [ghiseul.ro](http://ghiseul.ro), prin
transfer bancar, sau numerar la oficii poștale sau la ghișeul instanței. Dovada plății trebuie
inclusă în dosar într-un singur exemplar.

**Trimiterea dosarului.** Se poate depune direct la registratura judecătoriei (verifică programul
înainte) sau trimis prin poștă de la orice oficiu poștal. Se poate depune și online, trimițându-se
pe mail instanței, sau pe [registratura.rejust.ro](https://registratura.rejust.ro/), evitându-se
nevoia de a printa, însă instanța poate solicita ulterior să trimiți actele fizic. În cazul
trimiterii online le poți semna desenând semnătura sau inserând una scanată de pe hârtie. Trimite
documentele în format **PDF**.

Odată depus dosarul, durează în jur de o săptămână să fie înregistrat. După ce este înregistrat va
apărea pe [portal.just.ro](http://portal.just.ro) la instanța de domiciliu, unde îl poți căuta cu
numele din buletin la secțiunea dosare. Notează numărul dosarului, va fi de folos mai târziu.

### Întâmpinări

Odată depus și înregistrat dosarul, pârâții au 25 de zile de când primesc dosarul prin poștă să
depună întâmpinare (o întâmpinare de la fiecare)[^6]. În întâmpinare aceștia răspund cererii tale
invocând argumente de fapt și de drept. Vei primi întâmpinările prin poștă la adresa specificată în
cerere, **NU uita să verifici cutia poștală**.

Pârâții pot scrie orice în întâmpinare, poți avea parte și de răspunsuri pozitive sau neutre, dar și
negative, lipsite de sens și demnitate, care deviază de la legislație și susțin poziții transfobe.
Nu lăsa asta să te demoralizeze, **ÎNTÂMPINARE ≠ VERDICT**, o întâmpinare negativă nu înseamnă că ai
pierdut procesul.

#### Răspuns la întâmpinare

Poți formula un **răspuns la întimpinarea** unui pârât în termen de 10 zile de la primirea acesteia
prin poștă[^7]. Nu este obligatoriu, dar e recomandat în cazul întâmpinărilor negative. Un răspuns
se adresează specific unei întâmpinări, nu e necesar să răspunzi la toate.

În răspuns soliciți respingerea excepțiilor și/sau apărărilor invocate de pârât ca neîntemeiate.
Formulează răspunsul în baza [modelului](#model-răspuns-la-întâmpinare) și trimite-l.

#### Posibile răspunsuri și demontarea lor

* **Nu se pot schimba actele fără operații chirurgicale (SRS)**[^8]. Se invocă decizia CEDO din
Cazul X și Y împotriva României:

> În primul rând, putem constata faptul că pârâtul susține ideea că schimbarea actelor de stare
> civilă ar fi condiționată de efectuarea în prealabil a intervenției chirurgicale de afirmare a
> genului, fără însă a indica o dispoziție legală care ar reglementa o asemenea condiție. Pârâtul
> nici nu ar putea invoca o astfel de dispoziție întrucât aceasta nu există în legislație, iar dacă
> ar exista ar fi în mod evident neconstituțională.
>
> În al doilea rând, prin enunțarea tezei potrivit căreia schimbarea actelor de stare civilă ar fi
> condiționată de efectuarea intervenției chirurgicale de afirmare a genului, pârâtul se raliază
> acelei opinii care existase și în practică anterior anului 2021, când instanțele judecătorești nu
> admiteau cererile de schimbare a actelor de stare civilă în cazul persoanelor care nu fuseseră
> supuse intervenției chirurgicale de afirmare a genului. Această teză este vădit contrară
> Convenției Europene a Drepturilor Omului, reprezentând o încălcare a dreptului fundamental la
> viață privată reglementat de articolul 8 din Convenție. În acest sens s-a pronunțat deja Curtea
> Europeană a Drepturilor Omului în Cauza X și Y împotriva României, în care CEDO a condamnat Statul
> Român pentru încălcarea dreptului la viață privată. Prin Hotărârea pronunțată în Cauza X și Y
> împotriva României, CEDO a statuat: ”refuzul autorităților interne de a recunoaște din punct de
> vedere juridic conversia sexuală a reclamanților în absența unei intervenții chirurgicale de
> conversie sexuală a adus atingere în mod nejustificat dreptului reclamanților la respectarea
> vieții lor private” (paragraful 167). Acest aspect l-am arătat deja și în cererea de chemare în
> judecată, însă pârâtul alege să susțină în întâmpinare abuzul practicat anterior anului 2021,
> acceptând chiar riscul unei noi condamnări împotriva României la CEDO.

### Judecată în lipsă

Este recomandată cererea **judecății în lipsă**[^9] pentru a evita prezența la tribunal, mai ales
dacă nu ai experiență, întrucât poți fi pus într-o situație vulnerabilă în care să nu știi să te
aperi pe loc. De asemenea, vei fi strigat cu numele din buletin și depinde de judecător dacă acceptă
să-ți folosească numele și genul corect în timpul procesului.

### Termenul

Vei primi prin poștă citația cu data și ora la care va avea loc prima ședință a procesului
(termen). Termenul este fixat de judecător la cel mult 60 de zile de când pârâtul a depus
întâmpinare[^10]. Dacă ai solicitat judecata în lipsă, citația poate fi ignorată, nu e nevoie să te
prezinți fizic. Dacă te duci fizic asigură-te că ai la tine buletinul și documentele din dosar în
original.

### Decizia

După ce procesul intră în pronunțare (în multe cazuri pronunțarea e amânată la o altă
dată) pe portal va apărea soluția pe scurt. Dacă e favorabilă, felicitări! Dacă nu, e
cazul să te pregătești de apel, pentru care e recomandată consultarea cu un avocat.

Decizia întreagă va veni prin poștă la adresa menționată în cerere, de atunci (de la data
de pe ștampila plicului) poate fi apelată timp de 30 de zile[^11].

## Post proces

După ce decizia a devenit definitivă, începe procesul birocratic, responsabilitatea fiind a ta să te
duci la instituții pentru a o pune în aplicare. Reacțiile instituțiilor sunt inconsistente, variind
din loc în loc de la profesionalism și competență la opusul. Majoritatea nu vor avea o procedură
stabilită pentru „schimbarea de sex”, însă unele, care poate au mai și întâlnit cazuri, pot da
dovadă de ințelegere și interes pentru a găsi o soluție, în timp ce altele sunt ostile și
dezinteresate.

**Este important ca solicitarile să fie în scris (cerere pe hârtie sau mail), vorbele și**
**promisiunile angajaților, nereprezentând o certitudine**. Cererile trebuie să explice precis
situația și ceea ce se solictă, și să fie anexate documentele relevante, precum hotărârea
judecătorească. În cazul unui răspuns nefavorabil, este important să ceri să îl primești oficial în
scris, nu oral, întrucât instituțiile au tendința de a evada responsabilitatea în comunicarea orală
cu cetățenii, pentru că astfel nu pot fi trase la răspundere pentru ceea ce spun.

Acest parcurs nu este nici el reglementat nicăieri, însă Îl voi documenta din experiențele
persoanelor ce au trecut prin el.

### Copii legalizate

După ce au trecut cele 30 de zile și hotărârea a devenit definitivă, trebuie să faci cerere pentru a
ți se elibera [copii legalizate](#model-cerere-legalizare). În unele locuri este posibil să rețină
copia legalizată, deci este o idee bună să ceri mai multe, minim 5.

Cererea poate fi depusă fizic la judecătorie, ori prin poștă, email sau pe
[registratura.rejust.ro](https://registratura.rejust.ro). Este necesară achitarea taxei de timbru de
5 lei/ copie plus probabil o taxă de fotocopiere ce depinde de instanță(mai puțin în cazul în care
trimiți/depui tu copiile). Poți solicita ori ridicare personală ori trimitere prin poștă.

Este o idee bună să scanezi hotârârea și s-o ai disponibilă în permanență până la sfârșitul
procesului birocratic, poate fi de folos în unele situații pentru a explica problemele cu
documentele, precum un control al poliției.

### Schimbarea certificatului de naștere

După ce ai copia legalizată a hotărârii trebuie să te duci la **Starea Civilă** ce ți-a emis
certificatul de naștere pentru a-l schimba. **Certificatul vechi îl vor prelua**, deci fă-i o
copie/scanează-l înainte pentru oricând ar putea trebui.

### Schimbarea buletinului

După ce ai certificatul nou trebuie să mergi la **Evidența Populației** pentru a solicita buletinul
nou. Ai nevoie de actele obișnuite pentru buletin și de **hotărârea judecătorească**. La momentul
depunerii cererii buletinul vechi va fi invalidat (tăiat).

### Permisul de conducere

Dacă ai permis de conducere, este necesar să-l schimbi după ce ai buletinul nou. Întai trebuie să
faci [cerere](#model-cerere-schimbare-permis-de-conducere) pentru actualizarea CNP-ului si s-o
trimiți la DRPCIV. După ce primești răspuns, atunci te poti programa pentru duplicat pe site-ul
DRPCIV. Este necesară achitarea taxei de 89 de lei pentru permis.

### Diplome de studii

Schimbarea diplomelor de studii nu este obligatorie, dar te poate scăpa de nevoia de a te explica
în caz că sunt cerute. Este necesar să faci cerere la liceul/facultatea ce le-a emis. Vezi
[model de cerere](#model-cerere-schimbare-diplome-de-studii) pentru diploma de bacalaureat,
adaptează-l pentru actele tale.

### Actualizarea datelor

După ce ai obținut documentele noi, cel mai probabil va trebui să îți actualizezi datele la fiecare
entitate de stat sau privată ce le are pe cele anterioare, însă contractele pe care le-ai semnat cu
datele vechi sunt în continuare valabile.

De exemplu: bănci, ANAF, furnizori de utilități, etc, tot la ce te-ai înregistrat cu datele vechi.
În caz că nu au o procedură pentru asta, le poți face o cerere asemeni celorlalte modele.

## Problemele procedurii - O analiză critică

Acest ghid prezintă procedura de tranziție așa cum este în realitate, însă asta nu inseamnă că este
un proces just sau demn. Deși în ultimii ani tranziționarea juridică a devenit mai ușoară, încă este
un procedeu învechit, ce neccesită timp, bani, stres, efort emoțional, ce creează numeroase bariere
și poate expune persoanele trans la umilințe.

Chiar și cu existența acestuia, există bariera cunoștințelor legale, sau a permiterii costului unui
avocat (ce poate depăși 1000 de euro), deoarece ghidul nu poate rezolva fiecare caz individual.
Totodată, procesul este condiționat de parcurgerea tranziției medicale pe cale oficială, pe care
unele persoane nu și-o doresc, iar multe altele nu și-o permit, neavând la dispoziție opțiuni
decontate de CNAS, sau în cazul persoanelor neasigurate. Acestea recurg adesea la tratament hormonal
DIY[^12], care, deși produce aceleași efecte în cazul în care e administrat corect, nu poate fi
probat în instanță.

Mai recent, în contextul noilor politici privind asigurările de sănătate impuse de guvern,
persoanele trans, deja într-o poziție vulnerabilă, sunt afectate disproporționat. Conform raportului
„Trans pe piața muncii din România”[^13], 27% din respondenți erau neasigurați. Persosnele trans se
confruntă cu o multitudine de probleme pe piața muncii, acum afectată și de măsurile de austeritate,
de care asigurarea medicală este tot mai strict legată. Este astfel de așteptat ca procentul de
neasigurați să crească, iar tot mai multe persoane să fie prinse într-o situție dificilă în care
sunt neangajtate, sau angajate fără contract, din cauza posibilei discriminări din partea
angajatorilor, în cazul în care ar trebui să prezinte documente de identitate pentru angajare
legală. În conscecință, nu au asigurare medicală și nu pot începe tranzaiția juridică fără a cheltui
sume considerabile, confruntându-se astfel cu obstaculul actelor în găsirea unui loc de muncă. Doar
13% din respondenții studiului anterior menționat și-au dezvăluit identitatea trans în CV/scrisoare
de intenție, iar doar 11% sunt în întregime deschiși la locul de muncă, în timp ce 65% nu și-au
dezvăluit niciodată identitatea față de angajatori[^14].

Un alt aspect problematic este că procesul este bazat pe demonstrarea prezentării în societate cu
identitatea de gen, astfel dezavantajând persoanele ce trăiesc în medii transfobe, cărora nu le este
ușor să traiască deschis, și fiindu-le mai greu să obțină documente doveditoare cu numele ales și să
aducă martori în instanță.

De asemenea, procedura este înrădăcinată în binaritatea de gen, persoanele fiind determinate să se
conformeze, sau să pretindă că se conformează rolurilor de gen, pentru a-și legitima identitate în
fața judecătorului și a doctrilor, ce au putere în fapt discreționară de decizie asupra
recunoașterii identității acestora. Acestă presiuni nu lasă loc pentru devierea de la binaritate,
excluzând persoanele non-binare.

În esență, aceasta este o metodă restrictivă, exclusivistă și discriminatorie, ce se află în
contrast cu autodeterminarea, prin care persoanele au atonomie completă de a decide asupra
identității lor fără bariere și roluri de gen.

**Astfel, tranziția juridcă ajunge să fie un lux, rezervat câtorva puțini norocoși**. Doar 2% din
respondenții studiului anterior au definitivat procesul de schimbarea actelor, iar alți 2% sunt în
parcurs de schimbare[^15]. În acelasși timp doar 16% se declară mulțumiți de stadiul actual al
tranziției juridice[^16], semnificativ mai redus decât pentru tranziția medicală sau socială.

## Glosar

* **Tranziția**. Procesul de afirmare a identității de gen a persoanelor transgender în
plan social, medical și/sau legal. Include, parțial sau total, acțiunile personale,
medicale și juridice, aferente tranziției sociale, medicale sau juridice, care duc la
recunoașterea identității de gen a persoanei de către societate[^17].

* **Tranziția juridcă / legală / Schimbarea actelor**. Componenta legală a tranziției,
procesul de recunoaștere legală a identității de gen, prin schimbarea numelui, markerului
de sex și implicit CNP-ului în actele de identitate oficiale.

* **Transgender**. Termen umbrelă care include acei oameni care au o identitate de gen
diferită de sexul atribuit la naștere și acei oameni care doresc să-și prezinte
identitatea de gen într-un mod diferit față de genul atribuit la naștere. Termenul include
acele persoane care simt necesitatea, preferă sau aleg, prin limbaj, termeni de adresare,
îmbrăcăminte, accesorii, machiaj sau modificări corporale, să se prezinte diferit față de
așteptările legate de rolul de gen atribuit lor la naștere[^18].

* **Cisgender**.  Termen care se referă la toate persoanele care nu sunt transgender.

* **Transfobie**. Un termen folosit pentru orice sentiment de dezgust, opinie negativă sau
comportament bazat pe teamă irațională, ură sau alt sentiment negativ față de persoanele
trans.

* **Reclamant / Pârât**. Reclamantul este persoana care începe procesul chemând în
judecată pârâții. În acest caz, în procesul de tranziție juridică ai calitatea de
reclamnant, iar instituțiile chemate de pârâți.

* **Întâmpinarea.** Actul de procedură prin care pârâtul se apără, în fapt şi în drept,
faţă de cererea de chemare în judecată[^19].

* **În fapt**. Starea de fapt, adică situația, imprejurarea, conjunctura circumstanțială,
din realitatea sociala, faptica, situationala ce repezinta aspectul dedus judecății
instanței, ca parte a obiectului acțiunii.

* **În drept**. Starea de drept, adică reglementarea juridică aplicabilă unei situații de
fapt[^20].

* **Sentință judecătorească.** Prima hotărâre dintr-un proces civil se numește sentință,
cea din cadrul apelului se numește decizie[^21].

## Documente model

Aici puteți găsi modele pentru documentele menționate în articol. Documentele pot fi găsite în:

- format docx (utilizabile cu Microsoft Word, LibreOffice, etc.),
- format pdf,
- pe Google Drive,
- pe Office Live.

Dacă aveți întrebări juridice, vă rugăm să o contactați direct pe Eliza la
`elisaganea <a-rond> icloud <punct> com` sau

Pentru orice alte probleme sau întrebări, vă rugăm să ne [[/post/group-meowing|contactați]].

### Model chemare în judecată

- [descarcă docx](/post/content/0005_model_chemare_in_judecata.docx)
- [deschide ca pdf](/post/content/0005_model_chemare_in_judecata.pdf)
- [deschide cu Google Docs](https://docs.google.com/gview?url=https%3A%2F%2Fwww.group-meowing.ro%2Fpost%2Fcontent%2F0005_model_chemare_in_judecata.docx)
- [deschide cu Office Live](https://view.officeapps.live.com/op/view.aspx?src=https%3A%2F%2Fwww.group-meowing.ro%2Fpost%2Fcontent%2F0005_model_chemare_in_judecata.docx)

### Model răspuns la întâmpinare

- [descarcă docx](/post/content/0005_model_raspuns_la_intampinare.docx)
- [deschide ca pdf](/post/content/0005_model_raspuns_la_intampinare.pdf)
- [deschide cu Google Docs](https://docs.google.com/gview?url=https%3A%2F%2Fwww.group-meowing.ro%2Fpost%2Fcontent%2F0005_model_raspuns_la_intampinare.docx)
- [deschide cu Office Live](https://view.officeapps.live.com/op/view.aspx?src=https%3A%2F%2Fwww.group-meowing.ro%2Fpost%2Fcontent%2F0005_model_raspuns_la_intampinare.docx)

### Model cerere legalizare

- [descarcă docx](/post/content/0005_model_cerere_legalizare.docx)
- [deschide ca pdf](/post/content/0005_model_cerere_legalizare.pdf)
- [deschide cu Google Docs](https://docs.google.com/gview?url=https%3A%2F%2Fwww.group-meowing.ro%2Fpost%2Fcontent%2F0005_model_cerere_legalizare.docx)
- [deschide cu Office Live](https://view.officeapps.live.com/op/view.aspx?src=https%3A%2F%2Fwww.group-meowing.ro%2Fpost%2Fcontent%2F0005_model_cerere_legalizare.docx)

### Model cerere schimbare permis de conducere

- [descarcă docx](/post/content/0005_model_cerere_CNP_DRPCIV.docx)
- [deschide ca pdf](/post/content/0005_model_cerere_CNP_DRPCIV.pdf)
- [deschide cu Google Docs](https://docs.google.com/gview?url=https%3A%2F%2Fwww.group-meowing.ro%2Fpost%2Fcontent%2F0005_model_cerere_CNP_DRPCIV.docx)
- [deschide cu Office Live](https://view.officeapps.live.com/op/view.aspx?src=https%3A%2F%2Fwww.group-meowing.ro%2Fpost%2Fcontent%2F0005_model_cerere_CNP_DRPCIV.docx)

### Model cerere schimbare diplome de studii

- [descarcă docx](/post/content/0005_model_cerere_bacalaureat.docx)
- [deschide ca pdf](/post/content/0005_model_cerere_bacalaureat.pdf)
- [deschide cu Google Docs](https://docs.google.com/gview?url=https%3A%2F%2Fwww.group-meowing.ro%2Fpost%2Fcontent%2F0005_model_cerere_bacalaureat.docx)
- [deschide cu Office Live](https://view.officeapps.live.com/op/view.aspx?src=https%3A%2F%2Fwww.group-meowing.ro%2Fpost%2Fcontent%2F0005_model_cerere_bacalaureat.docx)

[^1]: [Persoane trans în România](https://transinromania.ro/wp-content/uploads/2019/02/Recunoasterea-juridica-a-identitatii-de-gen-a-persoanelor-trans-in-Romania-page-by-page.pdf)
pag. 21-22

[^2]: În actele de identitate românești este menționat „sexul”, nu genul, însă sexul este o noțiune biologică, iar în realitate actele indică genul.

[^3]:  art. 41 Lege 105/2022

[^4]:  art. 43 litera i din legea 119/1996

[^5]:  [CURTEA EUROPEANĂ A DREPTURILOR OMULUI SECȚIA A PATRA CAUZA X ȘI Y ÎMPOTRIVA ROMÂNIEI](https://ier.gov.ro/wp-content/uploads/2021/10/X-si-Y-impotriva-Romaniei.pdf)

[^6]:  art. 201 alin. (1) C. pr. civ.

[^7]:  art. 201 alin. (2) C. pr. civ.

[^8]:  din Engleză: Sexual Reassignment Surgery, Operație de confirmare a genului

[^9]:  art. 411 C. pr. civ.

[^10]:  art. 201 alin. (3) C. pr. civ.

[^11]: art. 468 C. pr. civ.

[^12]: În Engleză: Do It Yourself, se referă la tratament hormonal autoadministrat, fără
consultația unui doctor

[^13]: [Trans pe piata muncii](/post/content/0005_trans_pe_piata_muncii.pdf) pag. 57;
material realizat în cadrul proiectului Unicorns&commat;Work, derulat de Asociația MozaiQ în
parteneriat cu Asociația Transcore: https://www.mozaiqlgbt.ro/trans-pe-piata-muncii-2024/

[^14]: Idem pag. 80-81

[^15]: Idem pag. 35

[^16]: Idem pag. 29

[^17]: [Definiții - Trans în România](https://transinromania.ro/definitii/)

[^18]: Idem

[^19]: art. 205 C. pr. civ.

[^20]: [stare de drept - Răspunsuri Avocatnet.ro](https://web.archive.org/web/20250819171126/https://www.avocatnet.ro/forum/discutie_160270/stare-de-drept.html)

[^21]: art. 424 C. pr. civ.

